<?xml version="1.0" encoding="utf-8" ?><!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Práce na dálku</title>
    <link href="../styles/prace_na_dalku.css" rel="stylesheet" type="text/css"/>
  </head>
  <body>
    <div class="PagePicture vertical_center"><img class="picture" src="../img/002_Frie_9780804137508_art_r1_fmt.png" alt=""  />
    </div>
    <h2>Nenechte si ujet život dojížděním
    </h2>
    <p class="first_para">Je to prosté: nikdo nemá rád dojíždění. Budík zvoní dřív, domů se vracíte o tolik později. Ztrácíte čas, trpělivost, dost možná i vůli jíst cokoli jiného než hotová jídla plastovými příbory. Třeba nestihnete trénink, uteče vám chvíle, kdy jde vaše dítě spát, a jste příliš utahaní, abyste si dokázali smysluplně popovídat se svou drahou polovičkou. A tím seznam zdaleka nekončí.
    </p>
    <p>To nešťastné dojíždění vám zkracuje i víkendy. Všechny domácí práce, které nemáte vůli dělat po nekonečném plahočení se po dálnici, se nahromadí do jednoho dlouhého seznamu úkolů na sobotu. A v okamžiku, kdy máte vynesené odpadky, vyzvednuté prádlo z čistírny, nakoupeno v železářství a zaplacené účty, je půlka víkendu pryč.</p>
    <p>A to dojíždění? Ani v nejhezčím autě není jízda hustým provozem zábavná a cítit se svěží po cestě příměstským vlakem nebo autobusem je ve většině případů vyloučené. Nadechněte se výfukových zplodin a pachu těl a vydechnete své zdraví a příčetnost.</p>
    <p>Vědci v bílých pláštích provedli rozsáhlé studie dojíždění – této údajně nevyhnutelné součásti našich dnů – a verdikt zní: Lidé z dlouhého dojíždění tloustnou, jsou vystresovaní a nevrlí. I krátké dojíždění ukrajuje z vašeho pocitu štěstí.</p>
    <p>Podle tohoto výzkumu<a class="starnoteref" href="footnotes.xhtml#starnote_0_2" id="starnote_0_2_back">3</a> je dojíždění spojeno s větším rizikem obezity, nespavosti, stresu, bolesti krku a zad, vysokého krevního tlaku a dalších onemocnění souvisejících se stresem, jako je infarkt a deprese. Nezřídka vede i k rozvodům.</p>
    <p>Ale řekněme, že budeme ignorovat zdrcující důkazy o fyzické škodlivosti dojíždění. Zkusme předstírat, že neškodí ani životnímu prostředí. Zjednodušme si to na prosté počty. Řekněme, že každé ráno strávíte ve špičce v autě třicet minut a dalších patnáct minut vám zabere cesta do auta a potom z auta do kanceláře. To je 1,5 hodiny denně, 7,5 hodiny týdně a něco mezi 300 a 400 hodinami ročně plus minus svátky a dovolené. Přesně čtyři sta hodin strávili naši programátoři vývojem Basecampu, našeho nejoblíbenějšího produktu. Představte si, co byste dokázali se 400 hodinami ročně navíc. Dojíždění škodí nejen vám, vašim vztahům a prostředí – škodí byznysu. Přitom to tak nemusí být.</p>
  </body>
</html>
